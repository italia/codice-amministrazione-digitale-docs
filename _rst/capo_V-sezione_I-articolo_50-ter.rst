Art. 50-ter  (Piattaforma Digitale Nazionale Dati) 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^


  1\. La  Presidenza  del  Consiglio   dei   ministri   promuove   la progettazione, lo sviluppo e  la  realizzazione  di  una  Piattaforma Digitale Nazionale Dati (PDND) finalizzata a favorire la conoscenza e l'utilizzo  del  patrimonio  informativo  detenuto,   per   finalità istituzionali, dai soggetti di cui all'articolo 2, comma  2,  nonché la condivisione  dei  dati  tra  i  soggetti  che  hanno  diritto  ad accedervi  ai  fini  dell'attuazione   dell'articolo   50   e   della semplificazione degli  adempimenti  amministrativi  dei  cittadini  e delle imprese, in conformità alla disciplina vigente. ((38)) 

  2\. La  Piattaforma  Digitale  Nazionale  Dati  è  gestita   dalla Presidenza  del  Consiglio  dei  ministri   ed   è   costituita   da un'infrastruttura tecnologica che rende possibile l'interoperabilità dei  sistemi  informativi  e  delle  basi  di  dati  delle  pubbliche amministrazioni e dei gestori di servizi pubblici per le finalità di cui al comma 1, mediante  l'accreditamento,  l'identificazione  e  la gestione dei livelli di  autorizzazione  dei  soggetti  abilitati  ad operare sulla stessa,  nonché  la  raccolta  e  conservazione  delle informazioni relative agli accessi e alle transazioni effettuate  suo tramite. La condivisione di dati e informazioni avviene attraverso la messa a disposizione e l'utilizzo, da parte dei soggetti accreditati, di  interfacce  di  programmazione  delle  applicazioni   (API).   Le interfacce, sviluppate dai soggetti abilitati con il  supporto  della Presidenza del Consiglio dei ministri e  in  conformità  alle  Linee guida AgID in materia interoperabilità, sono raccolte nel  "catalogo API" reso disponibile dalla Piattaforma ai  soggetti  accreditati.  I soggetti di cui all'articolo 2, comma 2, sono tenuti ad  accreditarsi alla piattaforma, a sviluppare le interfacce e a rendere  disponibili le proprie basi dati senza nuovi o  maggiori  oneri  per  la  finanza pubblica. In fase di  prima  applicazione,  la  Piattaforma  assicura prioritariamente l'interoperabilità  con  ((le  basi  di  dati))  di interesse nazionale di cui all'articolo 60,  comma  3-bis  e  con  le banche dati dell'Agenzie  delle  entrate  individuate  dal  Direttore della stessa Agenzia. L'AgID, sentito il Garante  per  la  protezione dei dati personali e acquisito il parere della Conferenza  unificata, di cui all'articolo 8 del decreto legislativo 28 agosto 1997, n. 281, adotta linee guida con  cui  definisce  gli  standard  tecnologici  e criteri di sicurezza,  di  accessibilità,  di  disponibilità  e  di interoperabilità  per  la  gestione  della  piattaforma  nonché  il processo di accreditamento e di fruizione  del  catalogo  API  con  i limiti e le condizioni di accesso volti  ad  assicurare  il  corretto trattamento dei dati personali  ai  sensi  della  normativa  vigente. ((38)) 

  2-bis\. Il Presidente del  Consiglio  dei  Ministri  o  il  Ministro delegato per l'innovazione tecnologica  e  la  transizione  digitale, ultimati i test e le prove tecniche di corretto  funzionamento  della piattaforma, fissa il termine  entro  il  quale  i  soggetti  di  cui all'articolo 2, comma 2, sono tenuti ad accreditarsi alla  stessa,  a sviluppare le interfacce di cui al comma 2 e a rendere disponibili le proprie basi dati. ((38)) 

  3\. Nella Piattaforma Nazionale Digitale  Dati  non  confluiscono  i dati attinenti a ordine e  sicurezza  pubblici,  difesa  e  sicurezza nazionale, polizia giudiziaria e polizia economico-finanziaria. 

  4\. Con decreto adottato dal Presidente del Consiglio  dei  ministri entro sessanta giorni dalla data di entrata in vigore della  presente disposizione,, di concerto con il  Ministero  dell'economia  e  delle finanze e il  Ministero  dell'interno,  sentito  il  Garante  per  la protezione dei dati personali e acquisito il parere della  Conferenza Unificata di cui all'articolo 8 del  decreto  legislativo  28  agosto 1997, n. 281, è  stabilita  la  strategia  nazionale  dati.  Con  la strategia nazionale dati sono identificate le tipologie, i limiti, le finalità e le modalità di messa a disposizione, su richiesta  della Presidenza  del  Consiglio  dei  ministri,  dei  dati   aggregati   e anonimizzati di cui sono titolari i soggetti di cui  all'articolo  2, comma 2, dando priorità ai dati riguardanti gli studenti del sistema di istruzione e di istruzione  e  formazione  professionale  ai  fini della  realizzazione  del  diritto-dovere   all'istruzione   e   alla formazione  e   del   contrasto   alla   dispersione   scolastica   e formativa.((Il decreto di cui al presente comma  è  comunicato  alle Commissioni parlamentari competenti)).((38)) 

  5\. L'inadempimento   dell'obbligo   di   rendere   disponibili   e accessibili  le  proprie  basi  dati  ovvero  i  dati   aggregati   e anonimizzati costituisce  mancato  raggiungimento  di  uno  specifico risultato  e  di  un  rilevante  obiettivo  da  parte  dei  dirigenti responsabili delle strutture competenti e comporta la riduzione,  non inferiore al 30 per cento, della  retribuzione  di  risultato  e  del trattamento accessorio collegato  alla  performance  individuale  dei dirigenti  competenti,  oltre  al  divieto  di  attribuire  premi   o incentivi nell'ambito delle medesime strutture. 

  6\. L'accesso ai dati attraverso la Piattaforma  Digitale  Nazionale Dati  non  modifica  la  disciplina  relativa  alla  titolarità  del trattamento, ferme restando le specifiche  responsabilità  ai  sensi dell'articolo 28 del Regolamento (UE) 2016/679 del Parlamento Europeo e del Consiglio del 27 aprile 2016 in capo al soggetto gestore  della Piattaforma nonché le responsabilità dei soggetti  accreditati  che trattano i dati in qualità di titolari autonomi del trattamento. 

  7\. Resta fermo che i soggetti  di  cui  all'articolo  2,  comma  2, possono continuare a utilizzare anche i sistemi di  interoperabilità già previsti dalla legislazione vigente. 

  8\. Le attività previste dal presente articolo si svolgono  con  le risorse umane, finanziarie e strumentali disponibili  a  legislazione vigente. 




AGGIORNAMENTO (38) 
Il D.L. 31 maggio 2021, n. 77, convertito con  modificazioni  dalla L. 29 luglio 2021, n. 108 ha disposto (con l'art. 39,  comma  3)  che "Con esclusione della lettera  c)  del  comma  1,  l'efficacia  delle disposizioni dei commi 1 e 2, i cui oneri sono a carico delle risorse previste per  l'attuazione  di  progetti  compresi  nel  PNRR,  resta subordinata alla  definitiva  approvazione  del  PNRR  da  parte  del Consiglio dell'Unione europea". 
