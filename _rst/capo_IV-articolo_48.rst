Art. 48.. Posta elettronica certificata
^^^^^^^^^^^^^^^^^^^^^^^^^^^^^^^^^^^^^^^


  1\. La trasmissione telematica di comunicazioni che  necessitano  di una ricevuta di invio e di una ricevuta di consegna avviene  mediante la posta elettronica certificata ai sensi del decreto del  Presidente della Repubblica 11 febbraio 2005, n. 68, o mediante altre  soluzioni tecnologiche individuate con le Linee guida.

  2\. La trasmissione del documento informatico  per  via  telematica, effettuata ai sensi  del  comma  1,  equivale,  salvo  che  la  legge disponga diversamente, alla notificazione per mezzo della posta.

  3\. La data e l'ora di trasmissione e di ricezione di  un  documento informatico trasmesso ai sensi del comma 1 sono opponibili  ai  terzi se conformi alle disposizioni di cui al decreto del Presidente  della Repubblica 11 febbraio 2005, n. 68, ed alle relative regole tecniche, ovvero conformi alle Linee guida.


31


AGGIORNAMENTO (31)
Il D.Lgs. 13 dicembre 2017, n. 217, come  modificato  dal  D.L.  14 dicembre 2018, n. 135,  convertito  con  modificazioni  dalla  L.  11 febbraio 2019, n. 12, ha disposto (con l'art. 65, comma 7)  che  "Con decreto del Presidente del Consiglio dei ministri, sentiti  l'Agenzia per l'Italia digitale  e  il  Garante  per  la  protezione  dei  dati personali,  sono  adottate  le  misure  necessarie  a  garantire   la conformità dei servizi di posta elettronica certificata di cui  agli articoli 29 e 48 del decreto legislativo del 7 marzo 2005, n. 82,  al regolamento (UE) n. 910/2014 del Parlamento europeo e del  Consiglio, del 23 luglio 2014,  in  materia  di  identificazione  elettronica  e servizi fiduciari per le transazioni elettroniche nel mercato interno e che abroga la direttiva 1999/93/CE.  A  far  data  dall'entrata  in vigore del decreto di cui al primo periodo, l'articolo 48 del decreto legislativo n. 82 del 2005 è abrogato".
