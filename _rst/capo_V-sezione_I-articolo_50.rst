Art. 50  Disponibilità dei dati delle pubbliche amministrazioni 
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^


  1\. I dati delle pubbliche amministrazioni sono  formati,  raccolti, conservati, resi disponibili e accessibili con l'uso delle tecnologie dell'informazione  e  della  comunicazione  che  ne   consentano   la fruizione    e    riutilizzazione,    alle     condizioni     fissate dall'ordinamento, da parte delle altre  pubbliche  amministrazioni  e dai privati; restano salvi i  limiti  alla  conoscibilità  dei  dati previsti dalle leggi e  dai  regolamenti,  le  norme  in  materia  di protezione  dei  dati  personali  ed  il  rispetto  della   normativa comunitaria in materia di riutilizzo delle informazioni  del  settore pubblico. 

  2\. Qualunque dato trattato da una pubblica amministrazione, con  le esclusioni di cui all'articolo 2, comma  6,  salvi  i  casi  previsti dall'articolo 24 della legge 7 agosto 1990, n. 241,  e  nel  rispetto della normativa in materia di protezione dei dati personali, è  reso accessibile   e   fruibile   alle   altre   amministrazioni    quando l'utilizzazione del  dato  sia  necessaria  per  lo  svolgimento  dei compiti istituzionali dell'amministrazione richiedente, senza oneri a carico di quest'ultima, salvo  per  la  prestazione  di  elaborazioni aggiuntive; è fatto comunque salvo il disposto  degli  articoli  43, commi 4 e 71, del decreto del Presidente della Repubblica 28 dicembre 2000, n. 445. 

  2-bis\. Le  pubbliche  amministrazioni,  nell'ambito  delle  proprie funzioni istituzionali, procedono all'analisi dei propri  dati  anche in  combinazione  con  quelli  detenuti  da  altri  soggetti  di  cui all'articolo 2, comma 2, fermi restando i limiti di cui al  comma  1. La predetta attività si  svolge  secondo  le  modalità  individuate dall'AgID con le Linee guida. 

  2-ter\. Le pubbliche  amministrazioni  certificanti  detentrici  dei dati di cui al comma 1  ne  assicurano  la  fruizione  da  parte  dei soggetti che hanno diritto ad accedervi. Le pubbliche amministrazioni detentrici dei dati assicurano, su richiesta dei soggetti privati  di cui all'articolo 2 del decreto del  Presidente  della  Repubblica  28 dicembre 2000, n.  445,  conferma  scritta  della  corrispondenza  di quanto dichiarato con le risultanze dei dati da essa  custoditi,  con le modalità di cui all'articolo 71, comma 4  del  medesimo  decreto. ((38)) 

  3\. COMMA ABROGATO DAL D.LGS. 13 DICEMBRE 2017, N. 217. 

  3-bis\. Il trasferimento di un dato da un sistema informativo  a  un altro non modifica la titolarità del dato e del  trattamento,  ferme restando le responsabilità  delle  amministrazioni  che  ricevono  e trattano il dato in qualità di titolari  autonomi  del  trattamento. ((38)) 

  3-ter\. PERIODO SOPPRESSO DAL D.L. 31 MAGGIO 2021, N. 77, CONVERTITO CON MODIFICAZIONI DALLA L. 29 LUGLIO 2021,  N.  108.  L'inadempimento dell'obbligo di rendere disponibili i  dati  ai  sensi  del  presente articolo  costituisce  mancato  raggiungimento   di   uno   specifico risultato  e  di  un  rilevante  obiettivo  da  parte  dei  dirigenti responsabili delle strutture competenti e comporta la riduzione,  non inferiore al 30 per cento, della  retribuzione  di  risultato  e  del trattamento accessorio collegato  alla  performance  individuale  dei dirigenti  competenti,  oltre  al  divieto  di  attribuire  premi   o incentivi nell'ambito delle medesime strutture. ((38)) 




AGGIORNAMENTO (38) 
Il D.L. 31 maggio 2021, n. 77, convertito con  modificazioni  dalla L. 29 luglio 2021, n. 108 ha disposto (con l'art. 39,  comma  3)  che "Con esclusione della lettera  c)  del  comma  1,  l'efficacia  delle disposizioni dei commi 1 e 2, i cui oneri sono a carico delle risorse previste per  l'attuazione  di  progetti  compresi  nel  PNRR,  resta subordinata alla  definitiva  approvazione  del  PNRR  da  parte  del Consiglio dell'Unione europea". 
