Art. 64-ter  (Sistema di gestione deleghe) 
^^^^^^^^^^^^^^^^^^^^^^^^^^^^^^^^^^^^^^^^^^^


  1\. È istituito il Sistema di gestione deleghe (SGD), affidato alla responsabilità della struttura della Presidenza  del  Consiglio  dei ministri competente per l'innovazione tecnologica  e  la  transizione digitale. 

  2\. Il SGD consente a chiunque di delegare l'accesso a  uno  o  più servizi  a  un  soggetto  titolare  dell'identità  digitale  di  cui all'articolo 64, comma 2-quater,  con  livello  di  sicurezza  almeno significativo. La presentazione della  delega  avviene  mediante  una delle modalità previste dall'articolo 65, comma 1, ovvero presso gli sportelli di uno  dei  soggetti  di  cui  all'articolo  2,  comma  2, presenti sul territorio. Con il  decreto  di  cui  al  comma  7  sono disciplinate le modalità di acquisizione della delega al SGD. 

  3\. A seguito dell'acquisizione della delega al SGD, è generato  un attributo qualificato associato all'identità digitale del  delegato, secondo le  modalità  stabilite  dall'AgID  con  Linee  guida.  Tale attributo può essere utilizzato anche per l'erogazione di servizi in modalità analogica. 

  4\. I soggetti di cui  all'articolo  2,  comma  2,  sono  tenuti  ad accreditarsi al SGD. 

  5\. Per la realizzazione, gestione e  manutenzione  del  SGD  e  per l'erogazione  del  servizio,  la  struttura  della   Presidenza   del Consiglio dei ministri competente per l'innovazione tecnologica e  la transizione digitale si  avvale  dell'Istituto  Poligrafico  e  Zecca dello Stato S.p.A. I rapporti tra la struttura di cui  al  precedente periodo e l'Istituto Poligrafico e  Zecca  dello  Stato  S.p.A.  sono regolati, anche  ai  sensi  dell'articolo  28  del  regolamento  (UE) 2016/679 del Parlamento Europeo e del Consiglio del 27  aprile  2016, con apposita convenzione. 

  6\. La  struttura  della  Presidenza  del  Consiglio  dei  ministri competente per l'innovazione tecnologica e la transizione digitale è il titolare del trattamento dei dati personali,  ferme  restando,  ai sensi dell'articolo 28 del regolamento (UE) 2016/679,  le  specifiche responsabilità ((spettanti)) all'Istituto Poligrafico e Zecca  dello Stato S.p.A. e, nel caso previsto dal comma 2,  ai  soggetti  di  cui all'articolo 2, comma 2. ((38)) 

  7\. Fermo restando quanto previsto dal decreto di  cui  all'articolo 64, comma 2-sexies, relativamente alle  modalità  di  accreditamento dei gestori di attributi qualificati, con decreto del Presidente  del Consiglio  dei  ministri,  adottato  di  concerto  con  il   Ministro dell'interno, ((sentiti)) l'AgID, il Garante per  la  protezione  dei dati personali e la Conferenza unificata di cui  all'articolo  8  del decreto legislativo 28 agosto 1997,  n.  281,  sono  ((definiti))  le caratteristiche tecniche, l'architettura  generale,  i  requisiti  di sicurezza,  le  modalità  di  acquisizione   della   delega   e   di funzionamento  del  SGD.  Con  il  medesimo  decreto,  inoltre,  sono individuate le modalità di adesione al sistema nonché le  tipologie di dati oggetto di trattamento, le categorie  di  interessati  e,  in generale,  le  modalità  e  procedure  per  assicurare  il  rispetto dell'articolo 5 del regolamento (UE) 2016/679. ((38)) 

  8\. All'onere derivante dall'attuazione della presente  disposizione si provvede con le risorse disponibili a legislazione vigente. 


(38) 


AGGIORNAMENTO (38) 
Il D.L. 31 maggio 2021, n. 77, convertito con  modificazioni  dalla L. 29 luglio 2021, n. 108, ha disposto (con l'art. 38, comma  3)  che "L'efficacia delle disposizioni del comma 2, lettera c), i cui  oneri sono a carico delle risorse previste  per  l'attuazione  di  progetti compresi nel PNRR, resta subordinata alla definitiva approvazione del PNRR da parte del Consiglio dell'Unione europea". 
