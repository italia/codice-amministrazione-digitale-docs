Art. 62. Anagrafe nazionale della popolazione residente - ANPR
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^


  1\. È istituita presso il Ministero dell'interno l'ANPR, quale base di dati di  interesse  nazionale,  ai  sensi  dell'articolo  60,  che subentra all'Indice nazionale  delle  anagrafi  (INA),  istituito  ai sensi del quinto comma dell'articolo 1 della legge 24 dicembre  1954, n.  1228,  recante  "Ordinamento  delle  anagrafi  della  popolazione residente"  e  all'Anagrafe  della  popolazione  italiana   residente all'estero (AIRE), istituita ai sensi della legge 27 ottobre 1988, n. 470, recante "Anagrafe e censimento degli italiani  all'estero"  Tale base di dati è sottoposta ad  un  audit  di  sicurezza  con  cadenza annuale in conformità alle regole tecniche di cui all'articolo 51. I risultati  dell'audit  sono  inseriti  nella  relazione  annuale  del Garante per la protezione dei dati personali.

  2\. Ferme restando le attribuzioni del sindaco di  cui  all'articolo 54, comma 3, del testo unico delle leggi sull'ordinamento degli  enti locali, approvato con il decreto legislativo 18 agosto 2000, n.  267, l'ANPR subentra altresì alle anagrafi della popolazione residente  e dei cittadini italiani residenti all'estero tenute dai comuni. Con il decreto di cui al comma 6  è  definito  un  piano  per  il  graduale subentro dell'ANPR alle citate anagrafi, da completare  entro  il  31 dicembre 2014. Fino alla completa attuazione di detto  piano,  l'ANPR acquisisce automaticamente in via telematica i dati  contenuti  nelle anagrafi tenute dai comuni per i quali  non  è  ancora  avvenuto  il subentro.  L'ANPR  è  organizzata  secondo  modalità  funzionali  e operative che garantiscono la univocità dei dati stessi.

  2-bis\. L'ANPR contiene altresì l'archivio nazionale informatizzato dei registri di stato civile tenuti dai comuni e fornisce i  dati  ai fini della tenuta delle liste di cui  all'articolo  1931  del  codice dell'ordinamento militare di cui  al  decreto  legislativo  15  marzo 2010, n. 66, secondo le modalità definite con uno dei decreti di cui al comma 6, in cui è stabilito anche un programma di integrazione da completarsi entro il 31 dicembre 2018.

  3\. L'ANPR assicura ai comuni la disponibilità dei dati, degli atti e degli strumenti per lo svolgimento  delle  funzioni  di  competenza statale attribuite al sindaco ai sensi dell'articolo 54, comma 3, del testo unico delle leggi sull'ordinamento degli enti locali di cui  al decreto legislativo 18 agosto 2000, n. 267, e  mette  a  disposizione dei comuni un sistema di controllo, gestione e interscambio, puntuale e massivo, di dati,  servizi  e  transazioni  necessario  ai  sistemi locali per lo svolgimento delle funzioni istituzionali di  competenza comunale. Al fine dello svolgimento delle proprie funzioni, il Comune può utilizzare i dati anagrafici eventualmente detenuti localmente e costantemente allineati con ANPR  al  fine  esclusivo  di  erogare  o usufruire di servizi o funzionalità  non  fornite  da  ANPR.  L'ANPR consente ai comuni la certificazione dei dati anagrafici nel rispetto di quanto previsto dall'articolo 33 del decreto del Presidente  della Repubblica 30 maggio 1989, n. 223, anche in modalità telematica.  La certificazione  dei  dati  anagrafici  in  modalità  telematica   è assicurata  dal  Ministero  dell'Interno  tramite   l'ANPR   mediante l'emissione di  documenti  digitali  muniti  di  sigillo  elettronico qualificato, ai sensi del Regolamento (UE) n. 910/2014 del Parlamento europeo e del Consiglio, del 23 luglio 2014. I comuni inoltre possono consentire, anche mediante apposite  convenzioni,  la  fruizione  dei dati anagrafici da parte dei soggetti aventi diritto. L'ANPR assicura ai soggetti di  cui  all'articolo  2,  comma  2,  lettere  a)  e  b), l'accesso ai dati contenuti nell'ANPR. L'ANPR attribuisce  a  ciascun cittadino  un  codice  identificativo  univoco   per   garantire   la ((circolarità dei dati anagrafici))  e  l'interoperabilità  con  le altre banche dati delle pubbliche amministrazioni e  dei  gestori  di servizi pubblici di cui all'articolo 2, comma 2, lettere a) e b).

  4\. Con il decreto di cui al comma 6 sono disciplinate le  modalità di  integrazione  nell'ANPR  dei  dati  dei   cittadini   attualmente registrati in anagrafi istituite presso altre amministrazioni nonché dei dati relativi al numero e alla data di emissione  e  di  scadenza della carta di identità della popolazione residente.

  5\. Ai fini della gestione e della raccolta informatizzata  di  dati dei cittadini, i soggetti di cui all'articolo 2, comma 2, lettere  a) e b), si avvalgono esclusivamente dell'ANPR, che viene integrata  con gli ulteriori dati a tal fine necessari.

  6\. Con  uno  o  più  decreti  del  Presidente  del  Consiglio  dei Ministri, su proposta del Ministro dell'interno, del Ministro per  la pubblica amministrazione e la semplificazione e del Ministro delegato all'innovazione   tecnologica,   di   concerto   con   il    Ministro dell'economia e delle finanze, d'intesa con  l'Agenzia  per  l'Italia digitale, la Conferenza permanente per i rapporti tra  lo  Stato,  le regioni e le province autonome di Trento e di Bolzano nonché con  la Conferenza  Stato  -  città,  di  cui  all'articolo  8  del  decreto legislativo 28 agosto 1997, n. 281, per gli aspetti  d'interesse  dei comuni, sentita l'ISTAT e acquisito il  parere  del  Garante  per  la protezione dei dati personali, sono stabiliti i tempi e le  modalità di attuazione delle disposizioni del  presente  articolo,  anche  con riferimento:

  a\) alle garanzie e alle  misure  di  sicurezza  da  adottare  nel trattamento  dei  dati  personali,  alle  modalità  e  ai  tempi  di conservazione dei dati e all'accesso ai dati da parte delle pubbliche amministrazioni per le proprie  finalità  istituzionali  secondo  le modalità di cui all'articolo (50);

  b\) ai criteri per  l'interoperabilità  dell'ANPR  con  le  altre banche dati di rilevanza nazionale e  regionale,  secondo  le  regole tecniche del sistema pubblico di connettività di cui  al  capo  VIII del presente Codice, in modo che le  informazioni  di  anagrafe,  una volta rese dai cittadini,  si  intendano  acquisite  dalle  pubbliche amministrazioni  senza  necessità   di   ulteriori   adempimenti   o duplicazioni da parte degli stessi;

  c\) all'erogazione di altri servizi  resi  disponibili  dall'ANPR, tra i quali il servizio di  invio  telematico  delle  attestazioni  e delle dichiarazioni di nascita ai sensi dell'articolo  30,  comma  4, del decreto del Presidente della Repubblica 3 novembre 2000, n.  396, e della dichiarazione di morte ai sensi degli articoli 72 e 74  dello stesso decreto nonché della denuncia di morte prevista dall'articolo 1 del  regolamento  di  polizia  mortuaria  di  cui  al  decreto  del Presidente della Repubblica 10 settembre 1990,  n.  285,  compatibile con il sistema di trasmissione di cui al decreto del  Ministro  della salute in data 26 febbraio 2010, pubblicato nella Gazzetta  Ufficiale n. 65 del 19 marzo 2010.

  6-bis\. In relazione  ai  servizi  resi  disponibili  dall'ANPR  alle pubbliche amministrazioni  e  agli  organismi  che  erogano  pubblici servizi in base  alle  previsioni  del  decreto  del  Presidente  del Consiglio dei ministri 10 novembre 2014,  n.  194,  con  uno  o  più decreti del Ministro  dell'interno,  d'intesa  con  il  Ministro  per l'innovazione tecnologica e la digitalizzazione e il Ministro per  la pubblica amministrazione, ((sentiti il Garante))  per  la  protezione dei dati  personali  ((,  la  Conferenza  Stato-città  ed  autonomie locali))  e  l'Agenzia  per  l'Italia   digitale,   sono   assicurati l'adeguamento e l'evoluzione  delle  caratteristiche  tecniche  della piattaforma di funzionamento dell'ANPR.


(21)


AGGIORNAMENTO (21)
Il D.L. 21 giugno 2013, n. 69, convertito con  modificazioni  dalla L. 9 agosto 2013, n. 98, nel modificare l'art, 2 comma 1, del D.L. 18 ottobre 2012, n.  179,  convertito  con  modificazioni  dalla  L.  17 dicembre 2012, n. 221, ha disposto (con l'art. 13, comma 2-ter) che i decreti del Presidente del  Consiglio  dei  ministri  previsti  dalle disposizioni di cui al presente articolo qualora non ancora  adottati e decorsi ulteriori trenta giorni dalla data  di  entrata  in  vigore della legge di conversione del presente decreto, sono adottati  anche ove non sia pervenuto il concerto dei Ministri interessati.
