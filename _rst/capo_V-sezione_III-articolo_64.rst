Art. 64. Sistema pubblico per la gestione delle identità digitali e modalità di accesso ai servizi erogati in rete dalle pubbliche amministrazioni
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^


  1\. COMMA ABROGATO DAL D.LGS. 26 AGOSTO 2016, N. 179.

  2\. COMMA ABROGATO DAL D.LGS. 26 AGOSTO 2016, N. 179.

  2-bis\. Per favorire la diffusione di servizi in  rete  e  agevolare l'accesso agli stessi da parte  di  cittadini  e  imprese,  anche  in mobilità, è istituito, a cura dell'Agenzia per  l'Italia  digitale, il sistema  pubblico  per  la  gestione  dell'identità  digitale  di cittadini e imprese (SPID). (28)

  2-ter\. Il  sistema  SPID  è  costituito  come  insieme  aperto  di soggetti pubblici e  privati  che,  previo  accreditamento  da  parte dell'AgID, secondo modalità definite con il decreto di cui al  comma 2-sexies, identificano gli utenti per consentire loro  il  compimento di attività e l'accesso ai servizi in rete.

  2-quater\. L'accesso ai servizi  in  rete  erogati  dalle  pubbliche amministrazioni che richiedono  identificazione  informatica  avviene tramite SPID, nonché tramite la carta di identità  elettronica.  Il sistema SPID è adottato dalle pubbliche amministrazioni nei tempi  e secondo le  modalità  definiti  con  il  decreto  di  cui  al  comma 2-sexies. Resta fermo quanto previsto dall'articolo 3-bis, comma 01.

  2-quinquies\. Ai fini dell'erogazione dei propri servizi in rete, è altresì riconosciuta  ai  soggetti  privati,  secondo  le  modalità definite con il decreto di cui al  comma  2-sexies,  la  facoltà  di avvalersi del sistema SPID per la  gestione  dell'identità  digitale dei propri utenti, nonché la facoltà di avvalersi  della  carta  di identità elettronica. L'adesione al sistema SPID  ovvero  l'utilizzo della carta di identità elettronica per la verifica dell'accesso  ai propri  servizi  erogati  in  rete  per  i  quali  è  richiesto   il riconoscimento dell'utente esonera i predetti soggetti da un  obbligo generale di sorveglianza delle attività sui propri  siti,  ai  sensi dell'articolo 17 del decreto legislativo 9 aprile 2003, n. 70.

  2-sexies\. Con decreto del Presidente del Consiglio dei ministri, su proposta del Ministro delegato per l'innovazione  tecnologica  e  del Ministro per la pubblica amministrazione  e  la  semplificazione,  di concerto con il Ministro dell'economia e delle  finanze,  sentito  il Garante per la  protezione  dei  dati  personali,  sono  definite  le caratteristiche del sistema SPID, anche con riferimento:

  a\) al modello architetturale e organizzativo del sistema;

  b\) alle modalità e ai requisiti necessari  per  l'accreditamento dei gestori dell'identità digitale;

  c\) agli  standard  tecnologici  e  alle  soluzioni  tecniche   e organizzative   da   adottare   anche   al    fine    di    garantire l'interoperabilità delle credenziali e degli  strumenti  di  accesso resi disponibili dai gestori dell'identità digitale nei riguardi  di cittadini e imprese; (28)

  d\) alle modalità di adesione da parte di cittadini e imprese  in qualità di utenti di servizi in rete; (28)

  e\) ai tempi e alle modalità di adozione da parte delle pubbliche amministrazioni in qualità di erogatori di servizi in rete;

  f\) alle modalità di adesione da parte delle imprese  interessate in qualità di erogatori di servizi in rete.

  2-septies\. COMMA ABROGATO DAL D.LGS. 13 DICEMBRE 2017, N. 217.

  2-octies\. COMMA ABROGATO DAL D.LGS. 13 DICEMBRE 2017, N. 217.

  2-nonies\. L'accesso di cui al comma 2-quater  può  avvenire  anche con la carta nazionale dei servizi.

  2-decies\. Le pubbliche amministrazioni, in  qualità  di  fornitori dei  servizi,  usufruiscono  gratuitamente   delle   verifiche   rese disponibili dai gestori  di  identità  digitali  e  dai  gestori  di attributi qualificati.

  2-undecies\. I  gestori  dell'identità  digitale  accreditati  sono iscritti in un apposito elenco pubblico, tenuto da AgID, consultabile anche in via telematica.

  2-duodecies\. La verifica dell'identità  digitale  con  livello  di garanzia almeno significativo, ai sensi dell'articolo 8, paragrafo 2, del Regolamento (UE) n.  910/2014  del  Parlamento  e  del  Consiglio europeo del 23 luglio 2014, produce, nelle transazioni elettroniche o per l'accesso ai servizi  in  rete,  gli  effetti  del  documento  di riconoscimento equipollente, di cui all'articolo 35 ((del testo unico di cui al decreto)) del Presidente della Repubblica 28 dicembre 2000, n. 445.  L'identità  digitale,  verificata  ai  sensi  del  presente articolo e con livello di sicurezza almeno significativo, attesta gli attributi qualificati dell'utente, ivi compresi i  dati  relativi  al possesso di  abilitazioni  o  autorizzazioni  richieste  dalla  legge ovvero stati, qualità personali e fatti contenuti in albi, elenchi o registri pubblici  o  comunque  accertati  da  soggetti  titolari  di funzioni pubbliche, secondo le modalità stabilite da AgID con  Linee guida.

  3\. COMMA ABROGATO DAL D.LGS. 30 DICEMBRE 2010, N. 235. (11)

  3-bis\. Con decreto del Presidente del Consiglio dei ministri o  del Ministro per la semplificazione e  la  pubblica  amministrazione,  è stabilità la  data  a  decorrere  dalla  quale  i  soggetti  di  cui all'articolo 2, comma 2, lettere b) e c) utilizzano esclusivamente le identità digitali ai  fini  dell'identificazione  degli  utenti  dei propri  servizi  on-line.  Fatto  salvo  quanto  previsto  dal  comma 2-nonies, a decorrere  dal  28  febbraio  2021,  i  soggetti  di  cui all'articolo 2, comma 2, lettera  a),  utilizzano  esclusivamente  le identità digitali e  la  carta  di  identità  elettronica  ai  fini dell'identificazione dei cittadini che  accedono  ai  propri  servizi ((in rete)). Con decreto del Presidente del Consiglio dei ministri  o del  Ministro   delegato   per   l'innovazione   tecnologica   e   la digitalizzazione è stabilita la  data  a  decorrere  dalla  quale  i soggetti di cui all'articolo  2,  comma  2,  lettera  a),  utilizzano esclusivamente le identità digitali per consentire  l'accesso  delle imprese e dei professionisti ai propri servizi ((in rete)).




AGGIORNAMENTO (11)
Il D.L. 29 dicembre 2010,  n.  225,  convertito  con  modificazioni dalla L. 26 febbraio 2011, n. 10, ha disposto (con  l'art.  1,  comma 1), in relazione al comma 3 del presente articolo, che "È fissato al 31 marzo 2011 il  termine  di  scadenza  dei  termini  e  dei  regimi giuridici indicati nella tabella 1  allegata  con  scadenza  in  data anteriore al 15 marzo 2011".


AGGIORNAMENTO (28)
Il D.Lga. 26 agosto 2016, n. 179 ha disposto (con l'art. 61,  comma 2, lettera d))  che  l'espressione  «cittadini  e  imprese»,  ovunque ricorra, si intende come «soggetti giuridici».
