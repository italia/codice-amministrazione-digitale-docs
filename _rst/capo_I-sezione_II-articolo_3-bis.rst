Art. 3-bis. Identità digitale e Domicilio digitale
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^


  01\. Chiunque ha il diritto di accedere ai servizi  on-line  offerti dai soggetti di cui all'articolo  2,  comma  2,  tramite  la  propria identità digitale e anche attraverso il punto di accesso  telematico di cui all'articolo 64-bis. (29)

  1\. I soggetti di cui all'articolo  2,  comma  2,  i  professionisti tenuti  all'iscrizione  in  albi  ed  elenchi  e  i  soggetti  tenuti all'iscrizione nel registro delle imprese hanno l'obbligo di  dotarsi di un domicilio digitale iscritto nell'elenco di  cui  agli  articoli 6-bis o 6-ter.

  1-bis\. Fermo restando quanto  previsto  al  comma  1,  chiunque  ha facoltà di eleggere  il  proprio  domicilio  digitale  da  iscrivere nell'elenco  di  cui  all'articolo  6-quater.  Nel  caso  in  cui  il domicilio  eletto  risulti  non   più   attivo   si   procede   alla cancellazione d'ufficio  dall'indice  di  cui  all'articolo  6-quater secondo le modalità fissate nelle Linee guida.

  1-ter\. I domicili digitali di cui ai commi 1 e  1-bis  sono  eletti secondo le modalità stabilite con le Linee guida. Le persone fisiche possono altresì  eleggere  il  domicilio  digitale  avvalendosi  del servizio di cui all'articolo 64-bis.

  1-quater\. I soggetti di cui ai commi 1 e 1-bis hanno  l'obbligo  di fare un uso diligente del proprio domicilio digitale e di  comunicare ogni modifica o variazione del medesimo secondo le modalità  fissate nelle Linee guida. Con le stesse Linee guida, fermo  restando  quanto previsto ai commi 3-bis  e  4-bis,  sono  definite  le  modalità  di gestione e di aggiornamento dell'elenco di cui all'articolo  6-quater anche nei casi di decesso del titolare del domicilio digitale  eletto o di impossibilità sopravvenuta di avvalersi del domicilio.

  2\. COMMA ABROGATO DAL D.LGS. 13 DICEMBRE 2017, N. 217.

  3\. COMMA ABROGATO DAL D.LGS. 26 AGOSTO 2016, N. 179.

  3-bis\. Con decreto del Presidente del Consiglio dei ministri o  del Ministro   delegato   per   la   semplificazione   e   la    pubblica amministrazione, sentiti l'AgID e il Garante per  la  protezione  dei dati personali e acquisito il parere della Conferenza  unificata,  è stabilita la data a decorrere dalla  quale  le  comunicazioni  tra  i soggetti di cui all'articolo 2, comma  2,  e  coloro  che  non  hanno provveduto a eleggere un domicilio digitale ai sensi del comma 1-bis, avvengono esclusivamente in forma elettronica. Con lo stesso  decreto sono determinate le modalità con le quali ai predetti soggetti  può essere reso disponibile un domicilio digitale ovvero altre  modalità con le quali, anche per superare il  divario  digitale,  i  documenti possono essere messi a disposizione e consegnati  a  coloro  che  non hanno accesso ad un domicilio digitale.

  4\. A decorrere dal 1° gennaio 2013, salvo i casi in cui è prevista dalla normativa vigente una diversa modalità di comunicazione  o  di pubblicazione in via telematica, le  amministrazioni  pubbliche  e  i gestori o esercenti di pubblici servizi comunicano con  il  cittadino esclusivamente tramite il domicilio digitale dallo stesso dichiarato, anche ai sensi dell'articolo 21-bis della legge  7  agosto  1990,  n. 241, senza oneri di spedizione a suo  carico.  Ogni  altra  forma  di comunicazione  non  può  produrre  effetti  pregiudizievoli  per  il destinatario.L'utilizzo  di  differenti  modalità  di  comunicazione rientra tra i parametri di valutazione della performance dirigenziale ai sensi dell'articolo  11,  comma  9,  del  decreto  legislativo  27 ottobre 2009, n. 150. (28)

  4-bis\. Fino alla data fissata nel decreto di cui al comma 3-bis,  i soggetti di cui all'articolo  2,  comma  2,  possono  predisporre  le comunicazioni ai soggetti che non hanno un domicilio digitale  ovvero nei casi di domicilio digitale non  attivo,  non  funzionante  o  non raggiungibile, come  documenti  informatici  sottoscritti  con  firma digitale o altra firma elettronica  qualificata,  da  conservare  nei propri archivi,  ed  inviare  agli  stessi,  per  posta  ordinaria  o raccomandata con avviso  di  ricevimento,  copia  analogica  di  tali documenti sottoscritti con firma autografa sostituita a mezzo  stampa predisposta secondo le disposizioni di cui all'articolo 3 del decreto legislativo  12  dicembre  1993,  n.  39  ovvero  un  avviso  con  le indicazioni delle modalità con le quali i  suddetti  documenti  sono messi a disposizione e consegnati al destinatario.

  4-ter\. Le disposizioni di cui al comma 4-bis soddisfano a tutti gli effetti di legge gli obblighi di conservazione e  di  esibizione  dei documenti  previsti  dalla  legislazione  vigente  laddove  la  copia analogica inviata al cittadino contenga una dicitura  che  specifichi che il documento informatico, da cui la copia  è  tratta,  è  stato predisposto ed è disponibile presso l'amministrazione in conformità alle Linee guida. (28)

  4-quater\. Le modalità di predisposizione della copia analogica  di cui  ai  commi  4-bis  e  4-ter  soddisfano  le  condizioni  di   cui all'articolo 23, comma 2-bis,  salvo  i  casi  in  cui  il  documento rappresenti,  per  propria  natura,  una  certificazione   rilasciata dall'amministrazione da utilizzarsi nei rapporti tra privati.

  4-quinquies\. Fino all'adozione delle Linee guida di cui ((al  comma 1-ter del presente articolo)) e alla realizzazione dell'indice di cui all'articolo 6-quater, è possibile eleggere il domicilio speciale di cui all'articolo 47 del  Codice  civile  anche  presso  un  domicilio digitale diverso da quello di cui al comma 1-ter. In tal caso,  ferma restando la validità ai fini delle comunicazioni elettroniche aventi valore legale, colui che lo ha  eletto  non  può  opporre  eccezioni relative alla forma e alla data della spedizione  e  del  ricevimento delle comunicazioni o notificazioni ivi indirizzate.

  5\. Dall'attuazione delle disposizioni di cui al  presente  articolo non devono derivare nuovi o maggiori oneri  a  carico  della  finanza pubblica.


(21)


AGGIORNAMENTO (21)
Il D.L. 21 giugno 2013, n. 69, convertito con  modificazioni  dalla L. 9 agosto 2013, n. 98, nel modificare l'art. 4 comma 1, del D.L. 18 ottobre 2012, n.  179,  convertito  con  modificazioni  dalla  L.  17 dicembre 2012, n. 221, ha disposto (con l'art.  13,  comma  2-quater) che il decreto ministeriale previsto dal presente  articolo,  qualora non ancora adottato e decorsi ulteriori trenta giorni dalla  data  di entrata in  vigore  della  legge  di  conversione  del  D.L.  69/2013 suindicato, è adottato dal Presidente  del  Consiglio  dei  ministri anche ove non sia pervenuto il concerto dei Ministri interessati.


AGGIORNAMENTO (28)
Il D.Lgs. 26 agosto 2016, n. 179 ha disposto (con l'art. 61,  comma 2, lettera d)) che la parola «cittadino», ovunque ricorra, si intende come «persona fisica».
Ha inoltre disposto (con l'art. 62, comma 1) che  "Le  disposizioni di cui ai commi 2 e 3-bis dell'articolo 3-bis del decreto legislativo n. 82 del 2005, come modificato dall'articolo 4 del presente decreto, producono effetti a partire dalla completa  attuazione  dell'ANPR  e, comunque, non oltre il 31 dicembre 2017".


AGGIORNAMENTO (29)
Il D.Lgs. 13 dicembre 2017, n. 217  ha  disposto  (con  l'art.  65, comma 1) che "Il diritto di cui  all'articolo  3-bis,  comma  01,  è riconosciuto a decorrere dal 1° gennaio 2018".
